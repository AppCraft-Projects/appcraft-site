---
excerpt: Néhány hete már morogtam, hogy mekkorára nőttek mostanában az iOS appok, de a napokban három olyan “meglepő” felfedezésem volt, hogy újra elő kell vennem a témát.
title: Hardverekkel tolná előtérbe a szolgáltatásait a Google
date: 2017-10-11
tags: [google]
author: Gabor Orosz
---

![alt text](https://appcraft.hu/assets/img/google-hw-01.jpeg)

Bizonyosan többen emlékeztek még a Google évekkel ezelőtti kalandjára az okostelefon gyártó Motorolával. A [rekord összegű felvásárlást](http://bit.ly/google-buys-moto) problémás 2 év követte, egészen felemás volt az egész.

A [szabadalmakra akkor hatalmas szükségük volt](http://bit.ly/google-moto-patents), számos oldalról szorongatták abban az időben a céget, ez okból persze nagyon megérte. A másik, a gyártó részleget tekintve már voltak gondok, számos más ok mellett a kultúrális különbségek miatt sem tudták megfelelően integrálni.

Az is igaz, hogy nem akarták összeakasztani a többi Adroid OEM-el a bajszukat, így nem is erőltették az egészet túlzottan. Végül alig két év próbálkozás után [tovább is adták ezt a részt a Lenovonak](http://bit.ly/google-moto-sells-lenovo).

## A következő években nem ezen volt a fókusz

Nem engedték el azonban a hardveres vonalat, ha visszafogottan is, de vitték tovább. Ugye évről évre jöttek a közkedvelt Nexus telefonok, majd azokat [váltották múlt évben a Pixelek](http://bit.ly/google-kills-nexus). A készülékek a kritikusok és a felhasználók oldaláról is kifejezetten kedveltek voltak, ezért is voltak meglepőek az [alacsony eladási számok](http://bit.ly/pixel-sales-numbers).

Az a megérzésem, hogy a Google valami okból egyelőre visszafogta ezeket. Meglehetősen limitált számban, csak online, gyakran volt hiány, sokat kellett várni, pedig csak néhány országban volt elérhető.

Nem látom át igazán ennek a konzervatív stratégiának az okát, felteszem még nem bíztak benne igazán, talán vártak is valamire. Persze az is lehet, hogy supply chain oldalról sincs meg igazán a támogatás.

## És akkor jött a HTC

Amikor nagyjából három hete felreppentek az első hírek a [HTC okostelefon részlegének felvásárlása](http://bit.ly/google-htc-acquire) kapcsán, akkor már érezhető volt, hogy a cég határozottabban elköteleződni látszik a hardverek irányába.

Ezúttal nem volt akkora súlyú a felvásárlás, mint a Moto esetében. Viszont a célzás jobbnak érződik, csak a stratégiájukat jól kiszolgáló részét vették meg a cégnek, illetve a cég jó networkét Tajvanba, ami tuti nem jön majd rosszul.

## Térjünk rá a Pixel 2-t bemutató eseményre

A [rengeteg bejelentés](http://bit.ly/google-pixel-2-event) során is végig az az érzésem volt, hardver oldalról nem mutattak semmi igazán kiemelkedőt, szerintem maguk az eszközök sem voltak különösebben jellegzetesek.

Félreértés ne legyen, jó az eszközök, de ez nem a hardverről, hanem a Google erősségeiről, a szolgáltatásokról szólt. Ezek voltak az előtérbe tolva, és a USP-nek beállítva.

Márpedig erre a cégnek baromira szükségük is van. Sok cikk azt írta, hogy az Apple ellen nyomulnak, de szerintem a sokkal több félnivalójuk van az Android OEM-ektől, vagy akár az Amazontól. Alapvetően felzárkózós játéknak tűnik.

A jobb megértéshez azonban érdemes egy kicsit ránézni, a Google és az Android viszonyára.

## Miért éri meg az Android a Googlenek?

Ha átböngészitek a Google a [legutóbbi néhány negyedéves jelentését](http://bit.ly/goog-quarterly), akkor simán arra a következtetésre fog jutni, hogy a cég direktben aligha profitál az Android rendszerből, de még a hardverekből sem igazán. Nagyjából 87% jön a hirdetésekből, és a többi főleg a szolgáltatásokból, mint Play Store vagy a felhő.

![alt text](https://appcraft.hu/assets/img/google-hw-02.jpeg)

Ellenben a [mára több mint 2 milliárd aktív eszköz](http://bit.ly/android-2-billion) baromi jó hordozója a cég szolgáltatásainak, app és felhő szempontból egyaránt. Ezeken túl valódi adat aranybánya, ami a fejőstehén hirdetési részleget is komolyan támogatja. Márpedig ezek azok a területek, ahonnan a cég bevételeinek jelentős része érkezik.

Ezeken keresztül térül meg az a tömérdek erőforrás, amit a rendszer folyamatos fejleszésébe fektetnek.

## Szolgáltatás irányba erősítenek az Android OEM-ek

Nos, ebből a szép nagy tortából szeretnének az Android OEM-ek saját szeleteket kapni. A Samsung természetesen ezen a téren is élen jár, nem kell őket különösebben bíztatni, pontosan tudják mekkora piachoz juthatnak így. Azért is érdemes a példájukat tárgyalni, a többi szereplő is követi a példájukat.

![alt text](https://appcraft.hu/assets/img/google-hw-03.jpeg)

Mindez a saját testreszabott TouchWiz felületükkel kezdődött és egy sor saját alkalmazással. Az évek során inkább kevesebb mint több sikert élhettek meg, összességében a Google kínálata stabilan tartotta magát.

Azonban az idei évben a Galaxy S8 mellett fordulni látszik a dolog, bár a Google féle variáns még jobban bejön, de [már egyre élhetőbbnek tűnik a dolog](http://bit.ly/galaxy-s8-apps-makery). Egyre inkább az a benyomásom, hogy ténylegesen kezdik fel- és összeszedni a szükséges kompetenciát, és ha nem is minden része, de fokozatosan működni kezdett a csomag.

Általánosságban még mindig jobb a Google kínálata, de jelentőset faragtak a hátrányukból.

## Ezen felbátorodva egyre több területen húznak bele…

![alt text](https://appcraft.hu/assets/img/google-hw-04.png)

A [Samsung Internet böngészője](http://bit.ly/samsung-internet) még egy jó példa, ami a WebKit-re építve bizony kifejezetten gyorsan lépdel előre, mint funkciókat, mind felhasználókat tekintve. [PWA területen például kifejezetten erős pozíciókat építettek ki](http://bit.ly/samsung-internet-pwa). Arról nem is beszélve, hogy többen használják már, mint a Microsoft böngészőjét.

Ezek a sikerek pedig további befektetésekre ösztökélik őket. Így egyre több kiváló szakembert és influencert tudtak elcsábítani magukhoz. Az a benyomásom, hogy ez már közép távon is nagyon pozitív változásokat hozhat, ezen a területen emberek és a kultúra nagyon sokat nyom a latban.

*Érdekességképp meg kell jegyezni, hogy a [Samsung elég komoly invesztál a Mozilla Servo projektjébe](http://bit.ly/mozilla-samsung-servo). Nem lepne meg, ha a következő év során ennek a gyümölcseit is láthatnánk az eszközein. A 2x-es rendering teljesítmény növekedés tutira jól fog jönni a jövő eszközeinél.

![alt text](https://appcraft.hu/assets/img/google-hw-05.jpeg)

A böngésző azonban csak egy, más területeken is kiválják a Google-t. [Wearable kapcsán teljesen a saját megoldásukat favorizálják](http://bit.ly/samsung-wearable-lte). [Gear az első okostelefonos VR megoldások egyike volt](http://www.samsung.com/global/galaxy/gear-vr/), és töretlen lendülettel tolják is tovább. Elég erősen megy a közösködés a Facebookkal, a mai [Oculus Go bemutató](https://uploadvr.com/oc4-oculus-reveals-standalone-headset/) egyik érdekes pontja volt, hogy [vinni fogja a Gear VR appokat is](https://twitter.com/Tojiro/status/918166549503950848). Valamint az [AR kapcsán szintén megvan a saját tervük](https://augmented.reality.news/news/samsungs-monitorless-remote-desktop-smartglasses-blur-line-between-virtual-augmented-reality-0176310/).

![alt text](https://appcraft.hu/assets/img/google-hw-06.jpeg)

## Nincs egyedül a Samsung

Mellettük a Xiaomi még egy rendkívül erős játékos, akik a számtalan eszközük mellett a szolgáltatásokban és a saját appokban is nagyon aktívak.

![alt text](https://appcraft.hu/assets/img/google-hw-07.jpeg)

Ha az asszisztensek területét tekintjük a helyzetüket, akkor még csak nem is kényelmes az, elve underdogot játszanak az Amazon Alexája által uralt piacon.

## Összefoglalva…

Szerintem a Google szempontjából nem az Android az igazi érték, az csak egy hordozó “felület”. Az igazi csata a szempontjukból arról szól, hogy a szolgáltatásaik egyre több és több milliárd felhasználóhoz jussanak el.

Nem arról van szó, hogy hirtelen elvesztik ezt a piacot, sokkal inkább arról, hogy csökken a szerepük, és a többiek alaposan megerősödnek.

Az igazi nagy kérdés persze az lesz, hogy fel tudják, egyáltalán fel akarják-e pörgetni a második Pixel generáció és a kapcsolódó eszközök gyártását, valamint az
online értékesítés mellett a többi csatornának is odafeküdnek mostantól.

Pár hónap múlva tuti lesz már némi sejtésünk a válaszokról.

